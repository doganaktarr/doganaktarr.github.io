---
title: 2021 Hedeflerim
author: Doğan Aktar
date: 2020-12-29 01:21:00 +0800
categories: [Blogging]
tags: [new year]
---


Yeni yıl yeni hedefler mevzusunu ne kadar sevmesem de(devamını getiremediğim için), bu sene yapmam gereken ve bir türlü düzene oturtamadığım şeyleri yapmak için bunu bir bahane olarak kullanacağım. 2021'de, kendimi düzenli bir şekilde yaptığımda iyi hissettiğim ama bıraktıktan sonra geri dönmekte çok zorlandığım, ve o geri dönüş süresi boyunca kendimi çok kötü hissetiğim şeyleri, düzenli ve devamlı şekilde yapma yılı olacak. Bir şeyleri yapmak için hep motivasyon aramaya, motivasyonu kaybetmemeye çalışıyorum ama artık motivasyonun geçici, disiplinin kalıcı olduğunu farkettim. O yüzden 2021 yılı, 2020 yılında düzensiz yaptığım şeyleri düzene oturtacağım. Artık zamanım yok bahanesi de olmadığı için tek yapmam gereken; içimdeki bahane canavarıyla savaşmak. Bu yazıda yapmak istediğim şeyleri yazıp, her ay sonu hangilerinde ne durumda olduğumu, neler yaptığımı yazmak olacak. Önceki yıllarda devamsızlığımın bir nedeninin hedeflerimin biraz yüksek olmasından kaynaklı olduğumu farkettim. O yüzden bu sene daha makul hedefler koyacağım. 

## 1 - Kitap okumak
2020 yılında koyduğum 40 kitap hedefini tamamlayamayıp maalesef sadece 25 kitap okudum. Bu 25 kitabın neredeyse 20'sinin pandemi öncesi olması da biraz üzücü. 2021 yılında önceki yıl tamamlayamadığım 15 kitabın üstüne bir 15 kitap da ben ekliyorum ve yukarıdaki söylemimle çelişse de kendimce iddiali bir hedef olacak olan 70 kitap hedefi koyuyorum. Çünkü 2020'de çok az okuduğumu düşündüğüm halde 25 kitap okuyabildim. Kitaplığımda henüz alıp okumadığım onlarca kitap var. Onları okumadan da yeni kitap satın almayacağım diye de kendime söz veriyorum. Çünkü kitap almak çok tatlı bir hastalık fakat bazen dozu kaçabiliyor. Onları bitirmek de hedefim için güzel bir adım olacak. 1 taşta 2 kuş.

## 2 - İngilizce Çalışmak
Aslında 2020'nin son 2-3 ayında Emre abimin tavsiyesiyle düzenli bir şekilde çalıştığım İngilizce'yi 2021 yılında da devam ettireceğim. 2021'de günde en az 30 dakikamı ayırmak istiyorum. Duolingo isimli uygulamada mevcut günlük serim 75 gün, bunu 2021'de de devam ettirip tüm bölümlerde son seviye olana kadar devam ettireceğim. Bunun yanında da bir kelime çalışma uygulamasıyla takviye yapacağım.

## 3- Algoritma Çalışmak
Bu sene maalesef çok düzensiz yaptığım şeylerden biri de algoritma çalışmaktı. Algoritma çalışmanın programlama açısından ne kadar önemli olduğunu bilsem de bir türlü devamlılık sağlayamadım. 2020'nin ortalarında çalışmaya karar verdiğimde günde 3 problem çözeceğim demiştim. Ama düşündüğüm kadar da kolay olmadığını fakat zaman içinde çözdükçe de geliştiğimi farkettim. Algoritma kurma ve problem çözme yetisi iyi olan birinin yeni bir dil veya teknoloji öğrenmekte daha iyi olacağını biliyorum.
Bu nedenle bu yıl günde en az 1 problem çözmeye çalışacağım. 1 dedim çünkü 3 hedefini koyduğum zaman derslerden sonraki yorgunluk vs. derken 3 probleme bulaşmaya biraz gözüm korkuyordu açıkçası. 3 çözmeye vaktim yetmez diyip çözmediğim çok fazla gün oldu. Ama 1 ile sınırlandırıp daha sonrasında devam etmek istersem 2-3 de gelir diye düşünüyorum.

## 4- Erken uyanmak
Erken uyandığım günlerde günümün çok daha verimli geçtiğini, daha iyi hissettiğimi, geç uyandığımda ise günümün mutsuz geçtiğini çok iyi bilsem de başarmakta en zorlandığım, hatta başaramadığım olayların başında sanırım erken uyanmak geliyor. Bazen haftalarca erken uyanıp 1 gün erken uyanamamak, ardından ayları beraberinde getirebiliyor. Düzeni bozduktan sonra gece 2-3 leri bulan saatler, sonrasında sabah 5-6 ları bulabiliyor. Tabii ki sonrasında öğlene, hatta akşam üstlerine kadar süren bir depresyon uykusu. Bunu düzeltmek için ne bir geç uyandığım günden bir sonraki günün akşamına kadar uyanık kalıp, erken uyumayı denemediğim kaldı. Ne bir alarmı tee en uzağa koymadığım. Ne de gece bol bol su içip sabah tuvaletim gelir mecbur uyanırım gibi komik şeyler denemediğim kaldı. Aslında bunların hiçbirine gerek de yok. Tek yapmam gereken erken uyuyup erken uyanmak. Bu sene boyunca hafta içi hafta sonu farketmeksizin en geç 7.30 da uyanacağım. Uyanamadığım gün olursa da sonraki gün hemen telafi edip mümkün olduğunca erken düzene döneceğim. 

## 5- Yürümek
Okulun açık olduğu zamanlarda okula yürüyerek gidip geldiğim için günde en az 1 saat yürüyordum. Okula yürüyerek gidip gelmeyi çok seviyordum. Okulu özlememin başlıca nedenlerinden biri de yürümek. Ancak evlere kapandığımızdan beri buna çok fazla ara verdim. Yine de haftanın 1-2 günü yasakların olmadığı günlerde, oturduğumuz sitenin içinde gece vaktinde kimseler yokken inip 1 saat yürümek iyi geliyordu. Ancak baya bir süredir yürümüyorum ve bunun etkilerini çokça görmeye başladım. Yürüdüğüm günlerde bel ağrısı bacak ağrısı vs. çekmezken, bayadır yürümediğim için ufak ufak bunları hissetmeye başladım. Fiziksel yanını da geçersek bence biraz daha önemlisi kendimize ayırdığımız düşünme vakti, bir şeylerden uzaklaşmış olma hissi de çok önemli oluyor yürürken. Genelde yürüyüşlerimde daha önce dinlemediğim müzikleri keşfetmeye çalışırım. Arkadaşlarımın veya sonra dinlerim diye beğendiğim bir playlisti aşağı inmeden indirir, onları dinlerim. Beğendiklerimi de kendi playlistlerime eklerim. Bazenleri ise çevremdeki objeleri kullanarak saçma sapan ingilizce cümleler kurmaya çalışırım. Yürümek bana iyi geliyor biliyorum. O yüzden 2021'de her gün, en azından yasakların olmadığı gün aşağıda kimselerin olmadığı vakitlerde inip sitenin içinde 1 saat yürüyeceğim.

## 6- Su içmek
Çoğu insan için bu madde herhalde saçma gelir. Ama çoğu insan da su içmediğinin, daha doğrusu çok az su içtiğinin farkında değil. Bir gün hastanede iken yaşlı bir amcanın elinde idrar torbasıyla dururup kendi kendine sürekli "aah ah bilseydim günde 5 litre içerdim bilseydim" demesi sürekli aklıma geliyor. Önemini ne kadar bilsem de bazen su içmeyi unutuyorum. Yeri geliyor bir gün 3 litre içip, başka bir gün ise sadece 2 bardak içiyorum. O yüzden masamın başına artık 1 litrelik bir cam şişe koydum. Onu günde en az 2 defa bitirmeye çalışıyorum. 2021'de her gün istisnasız 2+ litre içmeye dikkat edeceğim. Günde en az 5+ defa tuvalete çıkmak ve açık renkte çıkmak önemli. O yüzden bu maddeyi de eklemek istedim.

## 7- Üretmek
Yukarıda yazdığım tüm maddeler kendi tüketeceğim şeyler. Üretmek maalesef kendimi pek başarılı bulamadığım, beceremediğim bir konu. Sanırım başta söylediğim motivasyon kaybının nedenlerinden biri de bu. Programlama çalışırken, özellikle de başlangıç düzeydeyseniz çalıştığınız, uğraştığınız çoğu şey soyut kalıyor. Bu vereceğim örnek ne kadar doğru bilmiyorum fakat bir marangoz bir tahtayı oyup, bir eser çıkarıp gözünün önüne koyabiliyor, veya bir bisiklet tamircisi bir bisiklet geldiğinde onu tamir edip sorunun çözdüldüğünü somut olarak görebiliyor. Bu bence bir iş bitirmişlik, bir tatmin duygusu sağlıyor. Fakat ben bir problem çözdüğümde problemin bittiğini, bunun bana herhalde bir fayda sağladığını bilsem de bir yanım böyle hissedemiyor. Bu da benim için ilginç bir ikilem. Bu sebeple 2021'de hedeflerimde ilerlememi yazdığım blog postların dışında ayda en az 1 tane de ekstra blog post yazmak istiyorum. Bu okuduğum bir kitap hakkında, öğrendiğim bir şey veya kendi düşüncelerim olabilir. Üretmenin büyüsüne umarım ben de kapılır, bunu becerebilir ve devamını getirebilirim.

##



Bu yazdıklarımda zaten çoğu insanın yaptığı, yapmak için hedef olarak koymayı bile düşünmediği şeyler olabilir. Ama kendimizi en iyi biz tanırız. Bunlar benim kendimden veya dış etkenlerden ötürü devamlılık sağlayamadığım, başaramadığım şeyler. Bu yıl deneyeceğim ve başarmaya çalışacağım. İçinde bulunduğumuz durum çok zor. Bundan mental olarak en çok etkilenenlerden birinin de ben olduğunu düşünüyorum. Çoğu insanın en mutlu yaş dediği yaşlarda olup, çok stress altında olmanın yükü biraz ağır. En azından deneyeceğim ve mutlu olmaya, bir şeyler öğrenmeye çalışacağım. Umarım yeni yıl hepimize iyi gelir ve sağlıklı, mutlu bir yıl geçirebiliriz. En geç gelecek ay tekrar buradayım.
